Cos’è
=======

Il tema Design Scuole Italia è un’applicazione di WordPress, il sistema di gestione di contenuti (CMS) che consente di creare un sito web. 

Il tema è basato sul `modello di sito istituzionale delle scuole italiane <https://designers.italia.it/modello/scuole/>`_, creato nell’ambito del progetto Designers Italia dal Dipartimento per la trasformazione digitale e il Ministero dell’Istruzione.



Cosa fa
--------

Il tema WordPress è stato progettato per adottare rapidamente il modello di sito istituzionale delle scuole. Il tema imposta automaticamente lo stile grafico del sito, i layout delle pagine e il menu di navigazione, permettendo di velocizzare l’adozione tecnica del modello e di focalizzarsi sulla creazione dei contenuti sulle pagine.

La `progettazione del modello <https://docs.italia.it/italia/designers-italia/design-scuole-docs/it/v2022.1/index.html>`_, iniziata nel 2018 con un aggiornamento nel 2022, si è basata su un’ampia ricerca con gli utenti. L’obiettivo del modello è di offrire a genitori, studenti e all’intera comunità scolastica un punto di accesso digitale al mondo della scuola che sia semplice, funzionale e che risponda alle loro esigenze. 

Il modello di sito istituzionale scolastico vuole comunicare l’identità e l’atmosfera di una scuola, fornendo agli utenti tutte le informazioni sull’organizzazione dell’istituto, sui percorsi di studio e sui servizi di supporto alla didattica.

Il tema Wordpress è pronto all’uso. `Scaricalo gratuitamente da GitHub <https://github.com/italia/design-scuole-wordpress-theme>`_


La cura verso i contenuti
--------------------------

Il tema imposta automaticamente le aree del sito, le voci di menù e la struttura delle pagine. 


Inserendo i contenuti negli appositi campi predisposti per le varie tipologie di contenuto (content type), il tema comporrà automaticamente le diverse pagine del sito. Il compito dei redattori è quindi quello di curare i contenuti, senza doversi preoccupare di come verranno presentati a livello visivo sulle pagine. 

Gli istituti scolastici possono così risparmiare tempo nella progettazione e realizzazione del proprio sito e dedicare più tempo a comunicare con precisione e semplicità le informazioni, dall’organizzazione della scuola ai percorsi di studio e i servizi didattici. 
