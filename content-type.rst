I diversi content type
=========================

**I luoghi**

Con la scheda luoghi è possibile creare pagine per tutti gli ambienti dell’istituto: edifici scolastici, uffici, laboratori, palestre e biblioteche. I campi presenti nella scheda guidano alla realizzazione della pagina. È possibile indicare la posizione sulla mappa dei luoghi, che sarà poi visibile sulla pagina. I luoghi possono essere messi in relazione tra loro, come per esempio un laboratorio presente all’interno di un edificio scolastico.

**Le strutture organizzative**

La struttura organizzativa è uno degli elementi essenziali nella presentazione dell’istituto. In caso di istituti comprensivi, è necessario creare in primo luogo la struttura “Genitore” di tipo “Scuola” (l’istituto stesso) e successivamente le strutture “figlie” (i singoli plessi). Nella scheda della singola struttura va indicato il luogo o i luoghi in cui la struttura ha sede. Oltre ai plessi sono strutture organizzative anche le commissioni, gli uffici di segreteria, i dipartimenti, gli organi collegiali, etc.

**I servizi**

La scheda servizi è una novità del tema Design Scuole Italia ed è utile a raccontare e organizzare i servizi offerti dalla scuola, dall’iscrizione al registro elettronico. I servizi vengono organizzati e presentati in base alla loro tipologia. Anche quando i servizi sono erogati tramite piattaforme esterne, è utile creare una scheda per informare del servizio e indicarne le modalità di accesso.

**Le persone**

Le persone corrispondono agli utenti WordPress. Attivando un’utenza WordPress, sarà possibile creare una pagina per ogni persona e menzionarle sugli altri contenuti del sito.

È necessario creare un’utenza WordPress anche per chi non avrà un ruolo attivo nella gestione del sito, scegliendo di non condividere le credenziali d’accesso. Se vengono condivise le credenziali d’accesso, ogni utente potrà gestire le proprie informazioni personali e di contatto, produrre altri contenuti (assegnando le giuste autorizzazioni), gestire notifiche personalizzate e firmare delle circolari.

Si consiglia di creare il prima possibile le utenze delle persone, così da poterle subito correlare con i contenuti inseriti. 

**I percorsi e gli indirizzi di studio**

La sezione dei percorsi di studio è dedicata a illustrare l’offerta formativa dell’istituto, differenziato per ogni ordine di scuola o tipologia di indirizzo.

**I documenti**

La sezione documenti raccoglie tutti i documenti scolastici, dai file PDF ai documenti dell’albo online e della sezione amministrazione trasparente.

I documenti in albo hanno una numerazione progressiva non modificabile e, una volta pubblicati, possono esere soltanto eliminati. I documenti possono esssere associati ai diversi content type del sito, quando necessario. Si consiglia di creare schede documenti piuttosto che caricare i file direttamente dentro i content type, così da renderli più facilmente ricercabili e indicizzabili dai motori di ricerca.

**I progetti**

Il content type “progetto” presenta i progetti e le attività svolte insieme agli studenti nell’ambito della didattica tradizionale, progetti extracurriculari o delle uscite didattiche.

**Le schede didattiche**

Le schede didattiche permettono di descrivere un approfondimento tematico a cura di uno o più insegnanti. Il contenuto è rivolto agli studenti. Il content type “scheda didattica” può essere associato con con i luoghi, le strutture e i documenti della scuola.


**Le notizie**

Le notizie sono rappresentate dal content type nativo di WordPress “articolo” e sono di 2 tipi, news e articoli. Vengono raccolte in una pagina di presentazione generale e sono filtrabili per tipologia. È anche presente una pagina di archivio.

La tipologia news è pensata per raccontare le notizie e i comunicati ufficiali della scuola, mentre la tipologia articoli è pensata per articoli generici stile blog.

**Eventi e calendario eventi**

Il content type “evento” serve a creare eventi che hanno una data di inizio e fine, visualizzabili in un calendario scolastico (ad esempio, la chiusura delle attività nel periodo natalizio).

**Le circolari**

Il content type “circolare” crea una pagina di presentazione della circolare sul sito della scuola e permette di raccogliere commenti e feedback da parte degli utenti interessati.

Il flusso di vita tipico di una circolare all’interno di un istituto è solitamente il seguente:

1. l'insegnante crea una scheda circolare;
2. la scheda viene inviata alla segreteria;
3. la segreteria la mostra al preside;
4. il preside la legge e, apportate eventuali modifiche, la firma;
5. la segreteria protocolla la circolare;
6. la segreteria invia la circolare a tutti i docenti (o a tutta la scuola), i quali riceveranno una notifica nella propria area personale.


L’utente WordPress a cui è associata una circolare riceverà una notifica via email e vedrà un avviso sul sito, un “alert” visibile in testata. Sarà possibile accedere alla circolare tramite la dashboard WordPress.

Nella scheda della circolare è possibile anche visionare tutti i feedback ricevuti (firme, adesioni, prese visione).
